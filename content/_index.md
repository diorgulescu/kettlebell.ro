---
title: "Kettlebell.ro"
date: 2023-05-24T16:21:44+03:00
draft: false
---
## Bine ai venit!
<p align="center">
<img src="/images/g214.svg" style="width:30%;"/> 
</p>
În caz că te grăbești, iată câteva repere rapide:

+ **„Kettlebell”** este denumirea englezească a unor greutăți/gantere „cu mâner”. În limbile slavone, acestea sunt referite prin „gyria (*ги́ря*)”, iar în română nu cred că li s-a găsit un cuvânt dedicat încă, cel englezesc fiind folosit extensiv (oare le-am putea numi „ghiulele”?).
+ **Lucrul cu kettlebell-ul** este situat la intersecția antrenamentelor de forță (*„strength training”*) cu cele de anduranță (*„endurance training”*), din simplul motiv că nu sunt folosite greutăți foarte mari (cum este cazul halterelor - fie ele în stil olimpic sau *powerlifting*) iar durata unui set ori a unui antrenament poate fi destul de mare. Este un **sport ciclic** în care repeți anumite mișcări pe intervale mai mari de timp sau pentru un număr mai mare de repetări per set (lucru ce ar fi imposibil, spre exemplu, în powerlifting; repetarea continuă a unei genuflexiuni cu o bară încărcată în spate, vreme de câteva minute, ar fi calea sigură către un colaps general). Potrivit pentru orice vârstă sau condiție fizică, acasă ori în concediu (căci nu este o idee rea ca în portbagajul mașinii să înghesui, într-un colțișor, un kettlebell), la sală sau în sufragerie, în orice moment al zilei.
+ **Este o unealtă extrem de versatilă și portabilă.** Unii chiar o numesc *„the gym in your hand”*, din simplul motiv că ai un număr mare de combinații posibile pentru a obține un antrenament revigorant, solicitant sau chiar epuizant (totul ține de ceea ce urmărești). Fie că este vorba despre mișcările clasice (genuflexiuni - *squat*, adus la piept - *clean*, smuls - *snatch*, aruncat - *jerk*, presă - *press*) ori alte combinații (sau *„mișcări compuse / [ENG: complexes]”*) ce includ fandări, genuflexiuni, balansări/legănări (*swings*) și multe altele, garantat nu te plictisești. Imaginația este singura limită (în afară de cea fizică,desigur).
+ **Ești în căutarea unei metode de antrenament care nu induce uzură?** Ai ajuns unde trebuie. Aceste gantere sunt cunoscute în lume drept unealta care „pune umărul” la dezvoltarea longevității. Prin antrenarea simultană a forței și anduranței fizice, câștigul cardiovascular este enorm, iar acesta poate fi amplificat prin alte ajustări ale stilului de viață. Găsești pe acest site idei despre subiect. Totodată, vei descoperi că îți poți stimula creșterea puterii și a masei musculare (mai ales ca începător) fără a-ți pune în pericol coloana vertebrală sau alte *„angrenaje”* vitale (desigur, execuția corectă a exercițiilor te ferește de accidentări, dar chiar și dacă mai comiți greșeli, acestea nu-ți vor afecta pe deplin viața din afara antrenamentului - crede-mă, am greșit de suficiente ori și încă o mai fac)

Așadar, dacă ai parcurs polologhia până aici, te invit să afli mai multe, folosind meniul site-ului. Avem idei de antrenament/exerciții, logoree pe varii subiecte conexe, exerciții complementare și diverse relatări ale experiențelor proprii. 

Baftă ție și numai bine!
